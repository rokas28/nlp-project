Gedimino vyriausiojo sūnaus Vytauto žinomas pirmasis sūnus Andrius, jis žuvo. Minima, kad Andrius turėjo mažamečių vaikų (jų vardų istorijos šaltiniuose neišliko). Manvydas žuvo bevaikis.
Narimantas turėjo penkis sūnus: Mykolą, Aleksandrą, Jurgį, Patriką, Simoną. Narimanto Gediminaičio sūnaus Mykolo palikuoniai buvo Pinsko kunigaikštystės kunigaikščiai.
Algirdo sūnūs: Andrius, Dmitrijus, Konstantinas, Vladimiras, Teodoras, Jogaila, Skirgaila, Kaributas, Lengvenis, Karigaila, Vygantas ir Švitrigaila. Dmitrijaus sūnus Mykolas – Rusijos kunigaikščių Trubeckojų giminės pradininkas, Konstantino sūnus Vosylius – Čartoriskių, Vladimiro sūnus Aleksandras – Slucko, arba Olelkaičių, Jonas – Bielskių, Teodoro sūnus Romanas – Kobrinskių, Lengvenio palikuonis Michailas (Mykolas) – Lengvenaičių Mstislaviškių, Sanguška – Sanguškų.
Kęstučio sūnūs: Patrikas, Vaidotas, Butautas, Vytautas, Tautvila ir Žygimantas.
Po Gedimino mirties Lietuvą valdžiusį Jaunutį 1344 pabaigoje–1345 pradžioje nuvertė broliai Algirdas ir Kęstutis. Lietuvą valdydami drauge kaip didysis kunigaikštis ir jo submonarchas jie ypač pasižymėjo kovodami su Vokiečių ordinu. Po Algirdo mirties prasidėjusios kovos dėl didžiojo kunigaikščio sosto tarp Kęstučio su Vytautu ir Jogailos labai apsunkino šalies gynimą nuo priešų. Vidaus kova baigėsi tuo, kad Jogaila (1385 sudaręs Krėvos sutartį su Lenkija, 1386 tapęs Lenkijos karaliumi), nors išlaikė aukščiausiojo Lietuvos kunigaikščio titulą, turėjo pripažinti Vytautą Lietuvos didžiuoju kunigaikščiu. Jam valdant Lietuva sustiprėjo ekonomiškai ir politiškai. Vytautas dalinius kunigaikščius, centralizacijos politikos priešininkus, pakeitė vietininkais. Lietuvos Didžiosios Kunigaikštystės unija su Lenkija padėjo įveikti Vokiečių ordiną (1410 Žalgirio mūšis, 1422 Melno taika). 1447–92, 1501–72 asmeninės unijos sąlygomis Lietuvos Didžiąją Kunigaikštystę ir Lenkiją valdę Gediminaičiai 1569 Liublino unija sujungė jas į federacinę valstybę – Abiejų Tautų Respubliką.